---
date: '2023-01-05T01:04:06+03:30'
draft: false
title: 'کتاب جنون شهرت'
---

چند روز پیش که اعصاب نداشتم، نشستم و کتاب "جنون شهرت" از برت کار را با ترجمه مهیار علینقی از نشر بینش نو خواندم. کتاب از این کتاب‌های روانکاوانه‌ای بود که سعی داشت با نگاه دید فرویدی پدیده شهرت‌پرستی در انسان‌ها را بررسی کند. در ابتدای کتاب مختصری راجع به فروید صحبت کرده بود و البته نقل قول زیبایی از او خطاب به نامزدش آورده است که نمی‌توانم از آن بگذرم. این نقل قول در هنگامی است که فروید جوان بوده و سایر دوستان پزشکش شهرتی بیشتر از او به هم زده بودند: "از حیث شهرت، همه آن‌ها از من پیش‌اند، اما از حیث شادکامی و آرامش خاطر نه، البته تا وقتی که تو از آن من باشی" و البته که سال‌ها بعد به همکارش فلیس شکوه کرده بود که به همه آن چیزی که می‌خواسته نرسیده و انتظار شهرت ابدی بسیار زیبا بود.

![کتاب جنون شهرت](./image.jpg)


در فصل اول نویسنده به این سوال می‌پردازد که آیا افراد مشهور دچار خودشیفتگی و اختلالات روانی هستند یا خیر و نمونه‌هایی را ذکر می‌کند که حاکی از اختلالات شدید در این قشر است و در واقع سلبریتی‌ها از شهرت خودشان رنج می‌برند (این رنج در مفهوم رنج روانی است، ممکن است در ظاهر شهرت لذت بخش باشد اما در نهایت منجر به اختلال و اضطراب روانی در زندگی شخص می‌شود). در فصل دوم، موضوع بررسی از افراد سلبریتی فراتر رفته و بر روی وضعیت روانی غیرسلبریتی‌ها متمرکز می‌شود. به تعریف بهتر آنان که از شهرت دیگران و فرهنگ سلبریتی حظ کرده و به وجد می‌آیند. در فصل بعدی، نویسنده تاریخ شهرت‌پرستی را بررسی می‌کند و نشان می‌دهد که بر خلاف باور اولیه، شهرت پرستی صرفا به علت گسترش رسانه‌ها و سلبریتی‌ها در یکصد سال اخیر نیستند و ریشه در تاریخ بشر دارند. همین نتیجه، مقدمه این مطلب است که شهرت‌پرستی بر نیاز درونی و عمیق انسان به دیده‌شدن دلالت می‌کند. در واقع میل به ساختن سلبریتی‌هایی که بتوانیم آرمانی‌شان کنیم، بپرستیمشان و البته منکوبشان کنیم بخشی از ماهیت بشری ماست. به بیان دیگر، بر خلاف باور ابتدایی، فرهنگ سلبریتی بیش‌تر از این که وابسته به خود سلبریتی‌ها و یا حتی تلاش رسانه‌ها برای سود بردن از آن‌ها باشد، مبتنی بر نیاز انسان به سلبریتی‌سازی است.

سپس در فصل چهارم مفاهیم رمانس خانوادگی فروید و به کارگیری موضوع وینیکات معرفی می‌شوند. این مفاهیم در واقع سنگ‌بنای برت کار برای بیان نظریه‌‌اش در فصل بعدی است. رمانس خانوادگی (اگر اشتباه نفهمیده باشم!! :)) یعنی کودک در ابتدای زندگی خود والدینش را به حکم موجوداتی متعال و بی نقص می‌بیند اما پس از مدتی و بعد از مشاهده نخستین نشانه‌های نقص در والدین خود شروع به خیال پردازی و ساختن والدین خیالی و بی‌نقصی برای خود می‌کند. حال سلبریتی‌ها برای ما به حکم همین جایگزین‌های پدر و مادران واقعی و بانقص ما هستند. همانگونه که یک کودک در صورت غیب مادرش به اضطراب می‌افتد و مدام به جستجوی او مشغول می‌شود، ما نیز به همین دلیل دنبال اخبار سلبریتی‌ها هستیم تا از سلامت آنان (به حکم وابستگان ساختگی‌مان) مطمئن شویم. مفهوم "به کارگیری موضوع" وینیکات بیان می‌کند که سلبریتی "موضوعی" است که از سوی هوادار به کار گرفته می‌شود تا آنان را محملی برای برطرف‌کردن بعضی نیازهای ناهشیار و احساسات تخلیه‌نشده خود قرار دهد.

در فصل پنجم برت کار سرانجام سراغ ارائه نظریه جامع خود درباره شهرت‌پرستی و شهرت‌طلبی می‌رود و نشان می‌دهد که دغدغه وسواس ما نسبت به شهرت چگونه از ما در برابر اضطراب‌های گوناگون مراقبت می‌کند. چگونگی این مراقبت را می‌توان در موارد زیر خلاصه کرد:
-رمانس خانوادگی: این در همان راستای اصلاح خانواده نقص‌دار و جایگزینی‌ آن با سلبریتی‌های بی نقص برای تصحیح واقعیت ناامید‌کننده است.
-فقدان موضوع و به‌کار‌گیری موضوع: بسیاری از مواقع ما سلبریتی‌ها را موضوعاتی برای تمایلات ناهشیار خود قرار می‌دهیم. برای مثال تحقیر آنان را دست‌آویزی برای ارتقا عزت نفس شکننده خود می‌کنیم.

-دفاع در برابر ناتوانی و اضطراب اختگی: مرد‌های چاقی را در نظر بگیرید که هر هفته مسابقه فوتبال را مشاهده می‌کنند. تنها با دیدن سلبریتی‌های تنومند است که برای لحظه‌ای هیجان قدرت و سرزندگی را احساس می‌کنیم و بر هراس ناتوانی غلبه می‌کنیم.

-دفاع در برابر تنهایی: سلبریتی‌ها به ما احساس تعلق به جمع می‌دهند. برت اینجا مثال جالبی می‌زند و می‌گوید دلیل این که مردم به سریال‌ها علاقه‌مند هستند این است که شخصیت‌ها هر قسمت باز می‌گردند و استمرار دارند و فرد به نوعی می‌تواند روابط مجازی با آن‌ها داشته باشد و احساس تعلق کند. خیره‌شدن به سلبریتی‌ها در واقع همان میل‌ بدوی‌تر ما به دیده‌شدن است.

-دفاع در برابر مرگ و اضطراب آن: شهوت شهرت متضمن آرزوی بدوی اجتناب از مرگ و کسب عمر جاوید است.

-آماج رشک، تخریب و غضب‌مرگبار: این مورد نمونه‌ای خاص از موضوع‌سازی است. ما در واقع از سلبریتی‌ها برای ارضای رشک درونی خود استفاده می‌کنیم. گاه حتی یک سلبریتی را آرمانی‌سازی می‌کنیم و در نهایت به ناگهان آن را تحقیر می‌کنیم. 

-میل به کودک‌کشی آیینی و از میان برداشتن اعضای جوانتر جامعه: در افسانه‌های اسطوره‌ای بسیاری از ملل، قربانی‌کردن اعضای شایسته و جوان جامعه به چشم می‌خورد. در یک افسانه آتنی، آتنیان پس از شکست در برابر دشمن مجبور بودند هر نه سال چند پسر و دختر شایسته آتن را به عنوان قربانی نزد دشمن بفرستند. امروز هم اگر به مسابقه‌های استعدادیابی دقت کنیم در بعضی رقابت‌ها ما مردم تصمیم می‌گیریم چه کسی باقی بماند و چه کسی حذف شود. چه بسا ما انسان‌ها در درون خود میل داریم تا سلبریتی را خلق کرده و آن را بپرستیم و سپس به مانند نیاکانمان آن را قربانی کنیم و البته که این فرآیند امروز با مدرنیته آرایش شده است.

برت کار در فصل ششم و آخر سپس ابعاد مثبت سلبریتی‌ها را برمی‌شمرد. ایجاد شادی جمعی، انگیزه و حس هویت جمعی از جمله این ابعاد مثبت هستند. در انتهای کتاب نویسنده متنی دارد که دلم نیامد آن را نقل نکنم:
"برای نیل به سلامت روان باید تاب دیده‌نشدن را داشته باشیم. باید در عوض پافشاری خود‌شیفته‌وار برای قرار گرفتن در کانون توجه، گمنامی را بپذیریم و اصلا از آن لذت ببریم. در عین حال باید دیده شویم و از دیده‌شدن نیز لذت ببریم"
"شاید سرگذاشتن دیوانه‌وار در پی شهرت بین‌المللی، نشانه‌ای مرضی باشد که بر قصور و شکست‌ بسیاری از والدین و همسران و کودکان در تجلیل از عزیزان خانه‌هایشان دلالت می‌کند. شاید اگر مادران و پدران آینده بیش‌ از اینها فرزندانشان را ببینند و به آنان توجه کنند و کاری کنند که آنان خود را ستاره حس کنند میل به مشهورشدن با فشاری به مراتب کمتر از این نمایان شود."